## BME Számítógépes grafika házi feladatok


**Szíriusz rajzoló:** A Szíriusz csillagképből érkező földönkívülieknek megtetszett a Word, Powerpoint, stb. jellegű 2D-s rajzoló program, de azt közvetlenül nem használhatják, ugyanis ők más geometriával dolgoznak. Önt bízták meg a program adaptálásával arra az egyszerű esetre, amikor három pontra egy háromszöget kell illeszteni. Szerencsére adtak egy szótárat, ami a szíriuszi geometriai fogalmakat megfelelteti az általunk használt euklideszi geometriai fogalmaknak. A Szíriusz sík az euklideszi sík egység sugarú köre, amit alapkörnek neveznek. Miközben az euklideszi síkot a komplex számokkal lehet számszerűsíteni, a Szíriusz síkot az egységnél kisebb abszolút értékű komplex számokkal. Amíg az euklideszi sík metrikája |dz|=sqrt(dx^2+dy^2) a Szíriusz sík metrikája |dz|/(1-|z|^2). A Szíriusz egyenes egy olyan euklideszi körív, amely az alapkörre merőlegesen érkezik. A feladat három egér klikk után a három pont által definiált háromszöget a háttértől eltérő színnel kitölteni, az éleket ezektől eltérő színnel felrajzolni, és a szabványos kimenetre a három szögeit és oldalainak hosszát kiírni.

**Napfénycső szimulátor:** A Velux a napfénycsöveit a beépítés előtt virtuális világban kívánja tesztelni. A feladatot önre osztotta a sors arra az esetre, amikor a napfénycső ezüst egyköpenyű hiperboloid és a nap közvetlenül nem világít be a szobába. A napfénycső által megvilágított szobában legalább három objektum van, amelyek szabadon megválaszthatók, de nem lehetnek gömbök. Az objektumokból legalább az egyik optikailag sima arany. A rücskös anyagok a diffúz+PhongBlinn modellt követik. Az nap+égbolt fénye konstans égbolt radianciával és a nap irányának környékén erősödő nap radianciával jellemezhető. Az égbolt fény csak a csövön juthat be a szobába, ahol csak egy ambiens fényforrás van jelen. Feladat, a szobában lévő virtuális kamerából lefényképezni a látványt.

**Vírusölő antitest:** Készítsen „antitest vírust öl” játékot, amely egy textúrázott gömb vagy henger belsejében zajlik, amit pont fényforrások világítanak meg. A vírus teste haragosan hullámzó gömb, a nyúlványok Tractricoid alakzatok, amelyek a hullámzó felületre mindig merőlegesek. A nyúlványok egyenletesen fedik be a felületet. A gömb és a nyúlványok textúrázottak diffúz/spekuláris típusúak. A vírus a saját tengelye körül forog állandó szögsebességgel, ezen kívül a testén kívüli pivot pont körül is, amit a [cos(t), sin(t/2), sin(t/3), sin(t/5)] (vigyázat nem normalizált!) kvaternió ad meg (t az idő sec-ben). Az antitest tetraéder Helge von Koch típusú felosztással két szinten. Az antitest tüskéinek nyújtogatásával kelt félelmet. Az antitest saját tengelye körül forog és Brown mozgással halad előre, az x, X, y, Y, z, Z billentyűket lenyomva tartva a haladás az adott (kisbetű: pozitív, nagybetű: negatív) irányba valószínűbb. A Brown mozgás sebességvektora véletlenszerű és 0.1 sec-ként változik. Ha az antitest alaptetraéderének befoglaló gömbje és az alapállatú vírus gömbje ütközik, a vírus elpusztul, azaz mozgása megszűnik.

Szabadon felhasználható, lehetőleg plágiummentességre ügyelve.
